{
  "header": {
    "study_summary": "Jesaja puhuu messiaanisesti. Messiaan nöyryyttämistä ja kärsimyksiä selitetään. Hän antaa sielunsa uhriksi synnistä ja puhuu rikkojien puolesta. VertaaJesaja 53. Noin 148 eKr.",
    "title_number": "Luku 14"
  },
  "verses": [
    "1 Niin, eikö Jesajakin sano: Kuka on uskonut meidän sanomamme, ja kenelle Herran käsivarsi ilmoitetaan?",
    "2 Sillä hän kasvaa hänen edessään kuin hento taimi ja kuin vesa kuivasta maasta; ei hänellä ole vartta, ei komeutta; ja kun me näemme hänet, ei ole kauneutta, johon mieltyisimme.",
    "3 Hän on halveksittu ja ihmisten torjuma, murheiden mies ja surun tuttava, ja me ikään kuin peitimme kasvomme häneltä; hän oli halveksittu, emmekä me häntä minään pitäneet.",
    "4 Totisesti hän on kantanut meidän surumme ja ottanut taakakseen meidän murheemme; kuitenkin me pidimme häntä rangaistuna, Jumalan lyömänä ja vaivattuna.",
    "5 Mutta hän oli haavoitettu meidän rikkomustemme tähden, hän oli runneltu meidän pahojen tekojemme tähden; rangaistus oli hänen päällänsä, jotta meillä olisi rauha, ja hänen haavojensa hinnalla me olemme parantuneet.",
    "6 Me kaikki olemme kulkeneet harhaan kuin lampaat, jokainen meistä kääntyi omalle tielleen, ja Herra on pannut hänen kannettavakseen meidän kaikkien pahat teot.",
    "7 Häntä sorrettiin ja ahdistettiin, mutta hän ei suutansa avannut; hänet viedään kuin karitsa teuraaksi, ja niin kuin lammas keritsijäinsä edessä on ääneti, niin ei hän suutansa avannut.",
    "8 Hänet otettiin vankeudesta ja tuomiolta, ja kuka julistaa hänen sukupolvensa? Sillä hänet hävitettiin pois elävien maasta; hänet lyötiin hengiltä minun kansani rikkomusten tähden.",
    "9 Ja hän sai haudan jumalattomien joukossa, ja rikkaalta kuoltuansa; koska hän ei ollut tehnyt mitään pahaa, eikä vilppiä ollut hänen suussansa.",
    "10 Mutta Herra näki hyväksi runnella häntä; hän on pannut hänet suremaan; kun sinä annat hänen sielunsa uhriksi synnin tähden, hän saa nähdä jälkeläisensä, hän elää kauan, ja Herran tahto täyttyy hänen kädestään.",
    "11 Hän saa nähdä sielunsa vaivan ja tulee ravituksi; tiedollansa minun vanhurskas palvelijani tekee vanhurskaiksi monet, sillä heidän pahat tekonsa hän kantaa.",
    "12 Sen tähden minä jaan hänelle osan suurten joukossa, ja hän saa jakaa saalista mahtavien kanssa; koska hän vuodatti sielunsa kuolemaan, ja hänet luettiin rikkojien joukkoon; ja hän kantoi monien synnit ja puhui rikkojien puolesta."
  ]
}