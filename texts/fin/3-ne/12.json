{
  "header": {
    "study_summary": "Jeesus kutsuu ja valtuuttaa kaksitoista opetuslasta. Hän pitää nefiläisille samanlaisen puheen kuin vuorisaarna. Hän sanoo, ketkä ovat siunattuja. Hänen opetuksensa ovat Mooseksen lakia korkeammat ja menevät sen edelle. Ihmisten käsketään olla täydellisiä, niin kuin hän ja hänen Isänsä ovat täydellisiä. VertaaMatteus 5. Noin 34 jKr.",
    "title_number": "Luku 12"
  },
  "verses": [
    "1 Ja tapahtui, että kun Jeesus oli puhunut nämä sanat Nefille ja niille, jotka oli kutsuttu (nyt niiden lukumäärä, jotka oli kutsuttu ja jotka olivat saaneet vallan ja valtuuden kastaa, oli kaksitoista), niin katso, hän ojensi kätensä väkijoukkoa kohti ja huusi sille sanoen: Siunattuja olette te, jos otatte varteen näiden kahdentoista sanat, jotka minä olen valinnut teidän keskuudestanne palvelemaan teitä ja olemaan palvelijoitanne; ja heille minä olen antanut vallan kastaa teidät vedellä, ja sen jälkeen kun teidät on kastettu vedellä, katso, minä kastan teidät tulella ja Pyhällä Hengellä; sen tähden siunattuja olette te, jos te uskotte minuun ja otatte kasteen, sen jälkeen kun olette nähneet minut ja tiedätte, että minä olen.",
    "2 Ja vielä, siunatumpia ovat ne, jotka uskovat teidän sanoihinne, koska te todistatte nähneenne minut ja tietävänne, että minä olen. Niin, siunattuja ovat ne, jotka uskovat teidän sanoihinne ja alentuvat nöyryyden syvyyksiin ja ottavat kasteen, sillä heille lähetetään tuli ja Pyhä Henki, ja he saavat anteeksiannon synneistään.",
    "3 Niin, siunattuja ovat hengessä köyhät, jotka tulevat minun luokseni, sillä heidän on taivaan valtakunta.",
    "4 Ja vielä, siunattuja ovat kaikki murheelliset, sillä he saavat lohdutuksen.",
    "5 Ja siunattuja ovat sävyisät, sillä he perivät maan.",
    "6 Ja siunattuja ovat kaikki ne, joilla on vanhurskauden nälkä ja jano, sillä heidät täytetään Pyhällä Hengellä.",
    "7 Ja siunattuja ovat armeliaat, sillä he saavat armon.",
    "8 Ja siunattuja ovat kaikki puhdassydämiset, sillä he saavat nähdä Jumalan.",
    "9 Ja siunattuja ovat kaikki rauhantekijät, sillä heitä kutsutaan Jumalan lapsiksi.",
    "10 Ja siunattuja ovat kaikki ne, joita minun nimeni tähden vainotaan, sillä heidän on taivaan valtakunta.",
    "11 Ja siunattuja olette te, kun teitä minun tähteni herjataan ja vainotaan ja kun teitä vastaan valheellisesti puhutaan kaikenlaista pahaa;",
    "12 sillä te saatte suuren ilon ja olette tavattoman iloisia, sillä suuri on teidän palkkanne taivaassa; sillä niin vainottiin profeettoja, jotka olivat ennen teitä.",
    "13 Totisesti, totisesti minä sanon teille: Minä panen teidät maan suolaksi; mutta jos suola menettää makunsa, millä maa suolataan? Suola ei sen jälkeen kelpaa mihinkään muuhun kuin pois heitettäväksi ja ihmisten jalkoihin tallattavaksi.",
    "14 Totisesti, totisesti minä sanon teille: Minä panen teidät tämän kansan valoksi. Ei ylhäällä vuorella oleva kaupunki voi olla kätkössä.",
    "15 Katso, sytytetäänkö kynttilä ja pannaan vakan alle? Ei, vaan kynttilänjalkaan, ja se antaa valoa kaikille huoneessa oleville;",
    "16 niin loistakoon siis teidän valonne tämän kansan edessä, että se näkisi teidän hyvät tekonne ja ylistäisi Isäänne, joka on taivaassa.",
    "17 Älkää luulko, että minä olen tullut lakia tai profeettoja kumoamaan. En minä ole tullut kumoamaan, vaan täyttämään;",
    "18 sillä totisesti minä sanon teille: Ei yhtäkään kirjainta eikä pienintä piirtoa ole laista hävinnyt, vaan minussa se kaikki on täytetty.",
    "19 Ja katso, minä olen antanut teille Isäni lain ja käskyt, jotta te uskoisitte minuun ja jotta te tekisitte parannuksen synneistänne ja tulisitte minun luokseni särkynein sydämin ja murtunein mielin. Katso, teillä on käskyt edessänne, ja laki on täytetty.",
    "20 Sen tähden tulkaa minun luokseni ja pelastukaa; sillä totisesti minä sanon teille, että ellette te pidä minun käskyjäni, jotka minä olen tällä hetkellä teille antanut, te ette missään tapauksessa pääse taivaan valtakuntaan.",
    "21 Te olette kuulleet, että ihmiset muinaisena aikana ovat sanoneet, ja se on myös kirjoitettuna teidän edessänne, että älä tapa, ja jokainen, joka tappaa, on vaarassa joutua Jumalan tuomittavaksi;",
    "22 mutta minä sanon teille, että jokainen, joka on vihoissaan veljelleen, on vaarassa joutua hänen tuomittavakseen. Ja jokainen, joka sanoo veljelleen: hölmö, on vaarassa joutua neuvoston eteen; ja jokainen, joka sanoo: Sinä hullu, on vaarassa joutua helvetin tuleen.",
    "23 Sen tähden, jos olet tulossa minun luokseni tai haluat tulla minun luokseni ja muistat, että veljelläsi on jotakin sinua vastaan –",
    "24 mene veljesi luo ja tee ensin sovinto veljesi kanssa ja tule sitten minun luokseni täysin vilpittömin sydämin, niin minä otan sinut vastaan.",
    "25 Sovi vastustajasi kanssa nopeasti, kun olet hänen kanssaan matkalla, ettei hän joskus ota sinua kiinni, ja sinut heitetään vankilaan.",
    "26 Totisesti, totisesti minä sanon sinulle: Sieltä sinä et mitenkään pääse pois, ennen kuin olet maksanut viimeisenkin seninen. Ja voitko vankilassa ollessasi maksaa yhtäkään senineä? Totisesti, totisesti minä sanon sinulle: Et.",
    "27 Katso, ihmiset muinaisena aikana ovat kirjoittaneet, että älä tee aviorikosta;",
    "28 mutta minä sanon teille, että jokainen, joka katsoo naista niin, että alkaa himoita häntä, on jo tehnyt aviorikoksen sydämessään.",
    "29 Katso, minä annan teille käskyn, ettette salli minkään tällaisten asioiden päästä sydämeenne;",
    "30 sillä on parempi, että kiellätte itseltänne nämä asiat, siten ottaen ristinne, kuin että teidät heitetään helvettiin.",
    "31 On kirjoitettu, että jokainen, joka eroaa vaimostaan, antakoon hänelle erokirjan.",
    "32 Totisesti, totisesti minä sanon teille, että jokainen, joka hylkää vaimonsa muun syyn kuin haureuden tähden, ajaa hänet tekemään aviorikoksen; ja joka nai hylätyn, tekee aviorikoksen.",
    "33 Ja vielä on kirjoitettu: Älä vanno väärin, vaan täytä Herralle valasi;",
    "34 mutta totisesti, totisesti minä sanon teille: Älkää vannoko lainkaan; älkää taivaan kautta, sillä se on Jumalan valtaistuin;",
    "35 älkää maan kautta, sillä se on hänen jalkojensa koroke;",
    "36 älä myöskään vanno pääsi kautta, sillä et sinä voi muuttaa ainuttakaan hiusta mustaksi etkä valkoiseksi;",
    "37 vaan olkoon teidän puheenne: Kyllä, kyllä; ei, ei; sillä kaikki, mitä näihin lisätään, on pahasta.",
    "38 Ja katso, on kirjoitettu: Silmä silmästä ja hammas hampaasta;",
    "39 mutta minä sanon teille, ettei teidän pidä tehdä pahalle vastarintaa, vaan jos joku lyö sinua oikealle poskellesi, käännä hänelle toinenkin;",
    "40 ja jos joku tahtoo haastaa sinut oikeuteen ja viedä paitasi, anna hänelle viittasikin;",
    "41 ja jos joku pakottaa sinut kulkemaan virstan, kulje hänen kanssaan kaksi.",
    "42 Anna sille, joka sinulta pyytää, ja sille, joka haluaa lainata sinulta, älä käännä selkääsi.",
    "43 Ja katso, on myös kirjoitettu, että rakasta lähimmäistäsi ja vihaa vihamiestäsi;",
    "44 mutta katso, minä sanon teille: Rakastakaa vihamiehiänne, siunatkaa niitä, jotka teitä kiroavat, tehkää hyvää niille, jotka teitä vihaavat, ja rukoilkaa niiden puolesta, jotka vahingoittavat teitä ja vainoavat teitä;",
    "45 että olisitte taivaallisen Isänne lapsia; sillä hän antaa aurinkonsa nousta pahoille ja hyville.",
    "46 Sen tähden se, mikä oli muinaisena aikana, mikä oli lain alla, on kaikki minussa täytetty.",
    "47 Vanha on kadonnut, ja kaikki on tullut uudeksi.",
    "48 Sen tähden minä tahdon, että te olisitte täydellisiä, niin kuin minä olen tai teidän taivaallinen Isänne on täydellinen."
  ]
}